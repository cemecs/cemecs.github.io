---
title: "Sit Alanlarında Yapı Kayıt Belgesinin Hukuki Geçerliliği"
date: "2022-10-27"
draft: false
---

18 Mayıs 2018 tarih ve 30245 sayılı Resmi Gazete’de yayımlanan 7143 sayılı Kanun’un 16. Maddesi ile 3194 sayılı İmar Kanunu’nda değişiklik yapılarak imar barışı olarak bilinen Yapı Kayıt Belgesi kavramı hukukumuza girmiştir.

Yapı Kayıt Belgesi ile ruhsatsız veya ruhsat ve eklerine aykırı olarak 31/12/2017 tarihinden önce yapılan yapıların kayıt altına alınması ve kullanımına izin verilmesi sağlanmıştır. İlgili mevzuatta Yapı Kayıt Belgesi alamayacak yapılar ve bölgeler tanımlanmıştır.

## Yapı Kayıt Belgesi Düzenlenemeyecek Yapılar

- 18.11.1983 tarih ve 2960 sayılı Boğaziçi Kanunu’nda tanımlanan Boğaziçi Sahil Şeridi ve öngörünüm bölgesi içinde, 3194 sayılı Kanunun Geçici 16. Maddesi uyarınca adı geçen kanuna ekli kroki ile listede sınır ve koordinatları gösterilen alanda,
- İstanbul tarihi yarımada içinde 3194 sayılı Kanunun Geçici 16. Maddesi uyarınca adı geçen kanuna ekli kroki ile listede sınır ve koordinatları gösterilen alanlarda,
- 19.06.2014 tarihli ve 6546 sayılı Çanakkale Savaşları Tarihi Alan Başkanlığı Kurulması Hk. Kanunun 2. Maddesinin birinci fıkrasının (e) bendinde belirlenmiş Tarihi alanlarda,
- Üçüncü kişilere ait özel mülkiyete konu taşınmazlar üzerindeki yapılarda,
- Hazineye ait sosyal donatı için tahsisli araziler üzerinde bulunan yapılarda,

Yapı Kayıt Belgesi düzenlenemeyecektir. Yapı Kayıt Belgesi düzenlenemeyecek yapılar için bu belgenin düzenlendiği tespit edilirse, Yapı Kayıt Belgesi iptal edilecek, bu belgenin sağladığı haklar geri alınacak ve Yapı Kayıt Belgesi bedeli olarak yatırılmış tutar iade edilmeyecektir.

## 2863 Sayılı Kanun Kapsamındaki Sit Alanlarında Yapı Kayıt Belgesinin Uygulanması

3194 Sayılı Kanunun Geçici 16. Maddesinde Yapı Kayıt Belgesi alamayacak yapılar sınırlı olarak sayılmıştır. Bu bölgeler arasında “sit alanları” bulunmamaktadır. Ancak Kültür Varlıkları Koruma Bölge Kurulları, Yapı Kayıt Belgesine dayanılarak yapılan talepleri çeşitli gerekçelerle reddedebilmektedir.

### Adalar’daki Mevcut Durum

Görev alanı Adalar bölgesini de kapsayan İstanbul V Numaralı Kültür Varlıklarını Koruma Bölge Kurulu, Yapı Kayıt Belgesine dayanılarak yapılan cins değişikliği başvurularını:

- Çevre ve Şehircilik Bakanlığı Hukuk Müşavirliğinin E.198469 sayılı görüş yazısında belirtilen hususlara göre,
- 7221 sayılı Kanunun 14. Maddesine eklenen geçici 21. Maddesinde belirtilen düzenlemelere göre,

Reddetmekte ve taşınmazların onaylı projesine uygun hale getirilmesi için ilgililere süre vermektedir. Koruma Bölge Kurulunun bu kararlarının hukuki açıdan tartışmalı olduğunu görmekteyiz.

## Kentsel Sit Alanındaki Yapılarda Yapı Kayıt Belgesinin Geçerliliği

3194 Sayılı Kanunun Geçici 16. Maddesinde Yapı Kayıt Belgesi düzenlemeyecek yapılar sınırlı olarak belirtilmiştir. “Kentsel Sit Alanları” bu sınırlı alanlardan değildir ve bu alanlardaki yapılar için alınan Yapı Kayıt Belgeleri hukuken geçerlidir.

Nitekim, Anayasa Mahkemesi’nin 04.12.2019 tarihli kararında, Kentsel Sit Alanında bulunan ve 2863 sayılı Kanun kapsamında korunması gerekli taşınmaz kültür varlığı olarak tescil edilmiş bir yapı hakkında yapılan değerlendirmeler dikkate alınmıştır.

Çevre ve Şehircilik Bakanlığının ve Tapu ve Kadastro Genel Müdürlüğünün genelge ve yazılarında da sit alanlarında kalan yapılar için de Yapı Kayıt Belgesi alınabileceği açıkça belirtilmiştir. (TKGM 06.07.2018 ve 2018/8 s. Genelge)

### Kentsel Sit Alanındaki Tescilsiz Yapılarda Kat Mülkiyetine Geçiş

Kat mülkiyetine geçiş, Tapu Müdürlüğünce yapılan cins değişikliği işlemi ile olmaktadır. 3194 Sayılı Kanunun Geçici 16. Maddesinde bu hususlar belirtilmiştir. Kültür ve Turizm Bakanlığı Kültür Varlıklarını Koruma Yüksek Kurulunun ilke kararları bu konuda rehber niteliğindedir.

Ancak Yapı Kayıt Belgesi bulunan yapılarda ilgili kanun maddesi gereğince yapı kullanma izin belgesi aranmaksızın kat mülkiyetine geçiş sağlanmaktadır.

### Mevzuat ve Kurumların Görüşleri

Mevzuat ve kurumların görüşleri arasında çelişkiler bulunmaktadır. Koruma Bölge Kurulunun cins değişikliği ile ilgili kanundan aldığı bir yetki ve görev bulunmamakta, ancak Geçiş Dönemi Koruma Esasları ve Kullanma Şartları’nda Koruma Kurulunun onayına bağlanmıştır.

## Sonuç

Adalar ve diğer kentsel sit alanında bulunan tescilsiz yapılar için 3194 sayılı İmar Kanunun Geçici 16. Maddesinin uygulanamayacağından bahsetmek hukuken mümkün değildir. Gerek yargı kararları gerekse kurumların görüşleri ile usulüne uygun alınan Yapı Kayıt Belgelerinin hukuken geçerliliği tanınmıştır. Koruma Bölge Kurulunun herhangi bir hukuki gerekçelendirme yapmadan yapının yalnızca 2863 sayılı Kültür ve Tabiat Varlıklarını Koruma Kanunu kapsamında kaldığı gerekçesiyle Yapı Kayıt Belgelerinin geçerliliğini yok saymasının hukuka uygun olmadığı görüşündeyim.
