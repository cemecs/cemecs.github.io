---
title: "Adli Arama Kararı Olmadan Detaylı Arama Yapılması"
date: "2022-10-27"
draft: false
---

## Karar Özeti

**Karar No:** Yargıtay 10. CD 2021/108 E. 2022/10856 K.  
**Suç:** TCK Madde 188 Uyuşturucu veya Uyarıcı Madde İmal ve Ticareti Suçu  
**Hüküm:** Beraat

**Özet:**  
Uyuşturucu madde ticareti suçlamasıyla yargılanan sanıkların, yapılan aramanın hukuka aykırı olduğu ve suçüstü hali bulunmadığı gerekçesiyle beraatlerine karar verilmiştir.  
**Olayda yalnızca önleme araması kararına dayanılarak araç içerisinde detaylı arama yapılmıştır. Bu şekilde ele geçirilen uyuşturucu maddenin suça delil olamayacağına karar verilmiştir.**  
İlgili aramanın, Ceza Muhakemesi Kanunu'nun 161 ve 2559 sayılı Polis Vazife ve Salahiyet Kanunu'nun Ek 6. maddeleri gözetilmeden yapıldığı, dolayısıyla elde edilen delillerin hükme esas alınamayacağı sonucuna varılmıştır.

**İlgili Kanun Maddeleri:**

- Ceza Muhakemesi Kanunu (CMK) Madde 2, 90, 116, 119, 161.
- Polis Vazife ve Salahiyet Kanunu (PVSK) Ek Madde 6.

Mahkeme, arama işleminin hukuka uygunluğunu esas alarak beraat kararı vermiştir.

Bu özet, yukarıda adı geçen mahkeme kararının genel bir özetini içermektedir. Detaylı bilgi ve içtihat metni için lütfen tam karar metnini inceleyiniz.

> ## İçtihat Metni - Yargıtay 10. CD 2021/108 E. 2022/10856 K.
>
> **Mahkeme:** ADANA 9. Ağır Ceza Mahkemesi  
> **Suç:** Uyuşturucu madde ticareti yapma  
> **Hüküm:** Beraat
>
> Dosya incelendi.
>
> **GEREĞİ GÖRÜŞÜLÜP DÜŞÜNÜLDÜ:**  
> Olay tarihinde kolluk görevlileri tarafından yapılan uygulama sırasında sanık ...’ın sürücülüğünü yaptığı, ön sağ koltukta sanık ...’in, arka koltukta ise sanık ...’un bulunduğu aracın ihtara uymayarak kaçmaya başladığı, bir süre sonra trafik ışıklarında sıkıştırılarak yakalanan araçta Adana 5. Sulh Ceza Mahkemesinin 2014/800 D.İş numaralı önleme arama kararına istinaden yapılan aramada, ön yolcu koltuğu arka kısmında yere konulmuş şekilde, içinde suça konu uyuşturucu maddenin olduğu siyah poşetin ele geçirildiği;
>
> Ceza Muhakemesi Kanunu'nun 2. maddesindeki tanıma göre suçüstü hali;
>
> 1. İşlenmekte olan suçu,
> 2. Henüz işlenmiş olan fiil ile fiilin işlenmesinden sonra kolluk, suçtan zarar gören veya başkaları tarafından takip edilerek yakalanan kişinin işlediği suçu,
> 3. Fiilin pek az önce işlendiğini gösteren eşya ve delille yakalanan kimsenin işlediği suçu ifade eder.
>
> Aynı Kanun'un 90. maddesinde de "Yakalama ve yakalanan kişi hakkında yapılacak işlemler” hususu düzenlenmiştir.
>
> Somut olayda kolluk görevlilerinin, atılı suç veya fail ile ilgili olarak ihbar yoluyla veya istihbari çalışma neticesinde önceden edindikleri bir bilgi olmadan durdurmak istedikleri sanıklar ..., ... ve ...’ın içinde bulunduğu aracın durmayarak yoluna devam etmesinde suçüstü halinin bulunmadığı,
>
> **Suça konu uyuşturucu maddenin, araç içinde, ağzı kapalı poşette ve dışarıdan bakıldığında görünmeyecek şekilde bulunduğu nazara alındığında, CMK'nın 161 ve 2559 sayılı PVSK'nın Ek 6. maddeleri uyarınca derhal Cumhuriyet savcısına olayın haber verilip Cumhuriyet savcısının emri doğrultusunda soruşturma işlemlerine devam edilmesi ve CMK’nın 116 ve 119. maddeleri uyarınca Cumhuriyet savcısının yazılı arama emri veya mahkemeden alınacak adli arama kararı uyarınca sanıkların ve içinde bulundukları aracın aranabileceği gözetilmeden, önleme arama kararına dayanarak yapılan arama neticesinde suçun konusu ve delili niteliğinde olan maddenin hukuka aykırı olarak elde edildiği** ve bu nedenle hükme esas alınamayacağı anlaşıldığından Mahkemenin kararında bir isabetsizlik görülmemiş ve bozma isteyen tebliğnamedeki düşünceye iştirak edilmemiştir.
>
> Yapılan yargılamaya, toplanıp karar yerinde gösterilen delillere, mahkemenin kovuşturma sonuçlarına uygun şekilde oluşan inanç ve takdirine, incelenen dosya içeriğine göre, Cumhuriyet savcısının yerinde görülmeyen temyiz itirazlarının reddiyle, hükümlerin **ONANMASINA**, 27/10/2022 tarihinde oy birliği ile karar verildi.

```md {filename="main.go"}
### 20. Hukuk Dairesi

#### 2017/1981 E. , 2017/3785 K.

**İçtihat Metni**
**MAHKEMESİ:** Asliye Hukuk Mahkemesi

Taraflar arasındaki siteye olan aidat borçları nedeniyle başlatılan icraya ilişkin itirazın iptali, %20'sinden az olmamak kaydıyla icra inkar tazminatına mahkum edilmesi davasının yapılan duruşması sonunda kurulan hükmün Yargıtayca incelenmesi davalı vekili tarafından istenilmekle, süresinde olduğu anlaşılan temyiz dilekçesinin kabulüne karar verildikten sonra dosya incelendi, gereği düşünüldü:

**K A R A R**

Davacı vekili dava dilekçesinde; aidat borçlarını ödemediğini ileri sürerek davalı borçlu aleyhine icra takibi başlattıklarını, takibe itiraz edilmesi sonucu takibin durduğunu ileri sürerek itirazın iptalini ve takibin devamını, alacağın %20'sinden az olmamak üzere inkar tazminatına hükmedilmesini istemiş, davalı vekili dilekçesinde aidat borçları için site yönetimi tarafından müvekkili belediyeye herhangi bir yazılı başvurunun yapılmadığını, site yönetiminin bütün kiracılarla sözleşme yaptığını, yapılan sözleşmelerde aidat borcu ile ilgili herhangi bir hüküm bulunmadığını, aidat borcu ödeme yükümlülüğünün kiracılara ait olması gerektiğini, müvekkili belediyeden istenemeyeceğini savunmuş; mahkemece davanın kısmen kabulüne karar verilmiş, hüküm davalı vekili tarafından temyiz edilmiştir.
634 sayılı Kat Mülkiyeti Kanununun 22. maddesine göre kat malikinin 20. madde uyarınca payına düşecek gider ve avans borcundan ve gecikme tazminatından, bağımsız bölümlerin birinde kira akdine, oturma hakkına veya başka bir sebebe dayanarak devamlı bir şekilde faydalananlarda müştereken ve müteselsilen sorumludur. Ancak kiracının sorumluluğu ödemekle yükümlü olduğu kira miktarı ile sınırlı olup, yaptığı ödeme kira borcundan düşülür. Kanunun bu hükmüne göre ortak gider ve aidat borcundan kural olarak kat maliki sorumludur. Kiracı ise kat maliki ile birlikte söz konusu borçlardan kira miktarı kadar her ay için müteselsil sorumlu bulunmaktadır.
Dosyadaki yazılara, kararın dayandığı kanıtlar ile yasal gerektirici nedenlere göre, yerinde görülmeyen temyiz itirazlarının reddi ile usule ve kanuna uygun olan hükmün ONANMASINA, aşağıda yazılı onama harcının davalıya yükletilmesine 02/05/2017 gününde oybirliğiyle karar verildi.
```
