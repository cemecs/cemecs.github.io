---
title: "Kiracının Aidat Borcunda Evsahibinin Sorumluluğu"
date: 2017-05-02
draft: false
---

## Karar Özeti

**Karar No:** Yargıtay 20. HD 2017/1981 E., 2017/3785 K.

Site yönetimi, davalı ev sahibinin aidat borçlarını ödemediğini iddia ederek icra takibi başlatmış ve takibe itiraz edilmesi üzerine itirazın iptali ve icra inkar tazminatına mahkumiyet talep etmiştir. Davalı ise, aidat borçlarının kiracılara yükletilmesi gerektiğini savunmuştur.

**İlgili Kanun Maddeleri:**

- 634 sayılı Kat Mülkiyeti Kanunu Madde 22
- 634 sayılı Kat Mülkiyeti Kanunu Madde 20

Mahkeme, Kat Mülkiyeti Kanunu'nun ilgili maddeleri uyarınca kat maliklerinin ve kiracıların aidat borçlarındaki sorumluluklarını değerlendirerek, davanın kısmen kabulüne karar vermiştir. Bu karar, davalı vekili tarafından temyiz edilmiş ve Yargıtay tarafından usul ve yasaya uygun bulunarak onanmıştır.
**Buna göre ev sahibi ve kiracı aidat borcundan mütelsilen sorumludurlar.**

Bu özet, kararın ve içtihat metninin ana hatlarını içermekte olup, detaylar için tam metni incelemenizi öneririz.

---

> ## İçtihat Metni - Yargıtay 20. HD 2017/1981 E. , 2017/3785 K.
>
> Taraflar arasındaki siteye olan aidat borçları nedeniyle başlatılan icraya ilişkin itirazın iptali, %20'sinden az olmamak kaydıyla icra inkar tazminatına mahkum edilmesi davasının yapılan duruşması sonunda kurulan hükmün Yargıtayca incelenmesi davalı vekili tarafından istenilmekle, süresinde olduğu anlaşılan temyiz dilekçesinin kabulüne karar verildikten sonra dosya incelendi, gereği düşünüldü:
>
> **KARAR**
>
> Davacı vekili dava dilekçesinde; aidat borçlarını ödemediğini ileri sürerek davalı borçlu aleyhine icra takibi başlattıklarını, takibe itiraz edilmesi sonucu takibin durduğunu ileri sürerek itirazın iptalini ve takibin devamını, alacağın %20'sinden az olmamak üzere inkar tazminatına hükmedilmesini istemiş, davalı vekili dilekçesinde aidat borçları için site yönetimi tarafından müvekkili belediyeye herhangi bir yazılı başvurunun yapılmadığını, site yönetiminin bütün kiracılarla sözleşme yaptığını, yapılan sözleşmelerde aidat borcu ile ilgili herhangi bir hüküm bulunmadığını, aidat borcu ödeme yükümlülüğünün kiracılara ait olması gerektiğini, müvekkili belediyeden istenemeyeceğini savunmuş; mahkemece davanın kısmen kabulüne karar verilmiş, hüküm davalı vekili tarafından temyiz edilmiştir.
> 634 sayılı Kat Mülkiyeti Kanununun 22. maddesine göre kat malikinin 20. madde uyarınca payına düşecek gider ve avans borcundan ve gecikme tazminatından, bağımsız bölümlerin birinde kira akdine, oturma hakkına veya başka bir sebebe dayanarak devamlı bir şekilde faydalananlarda müştereken ve müteselsilen sorumludur. Ancak kiracının sorumluluğu ödemekle yükümlü olduğu kira miktarı ile sınırlı olup, yaptığı ödeme kira borcundan düşülür. Kanunun bu hükmüne göre ortak gider ve aidat borcundan kural olarak kat maliki sorumludur. Kiracı ise kat maliki ile birlikte söz konusu borçlardan kira miktarı kadar her ay için müteselsil sorumlu bulunmaktadır.
> Dosyadaki yazılara, kararın dayandığı kanıtlar ile yasal gerektirici nedenlere göre, yerinde görülmeyen temyiz itirazlarının reddi ile usule ve kanuna uygun olan hükmün ONANMASINA, aşağıda yazılı onama harcının davalıya yükletilmesine 02/05/2017 gününde oybirliğiyle karar verildi.
